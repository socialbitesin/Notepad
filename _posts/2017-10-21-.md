---
layout: post
published: true
mathjax: false
featured: true
comments: true
title: जन्म के बाद.. वो पहली झलक का अहसास !
description: >-
  A post describing the feeling of a mother when she sees her child for the
  first time.
tags: Shraddha-Mishra
categories:
  - Family
---
____________________________________________________________________
<p>वो पहली झलक | अनुभवी लोगों की बातें सुनकर खुद को आप कितना भी मानसिक रूप से तैयार कर लें, जब तक आप खुद उस दौर से नहीं गुजरते तब तक आप नहीं समझ सकते कि एक जीव जिसे आप खुद में समेटे हुए हैं पिछले नौ महीने से, उसे खुद से अलग करने के बाद बाहर साक्षात उसे देखने में, उसे छूने में कैसा महसूस होता है | किन्हीं कारणों से सीज़ेरियन प्लान हुआ | डेढ़ दिन नार्मल का इन्तजार करके पहले ही थक चुकी थी | ऐसे में आपको लगेगा कि जैसे भी बस अब जल्दी से सामने हाथ में आए बच्चा | ये शरीर हर उस दौर से गुज़रने के लिए फौलाद बन जाता है जो एक कॉकरोच देख के दुबक जाता था | तमाम सुईयों और दवाइयों से घिरी ये दुगुनी वजन की शरीर बस अपना वजन बाँटने को बेताब रहती है |&nbsp;ख़ैर, ओ. टी. में जाने से पहले माँ और पति को देखा, उन्होंने हिम्मत दी | फिर दरवाज़ा बन्द |&nbsp;</p><p>घबराहट से बार बार नर्स को पकड़ के बोलती "प्लीज़ मेरी माँ को या मेरे पति को अन्दर आने दो" | सब के सब सीमा पर खड़े सिपाही जैसे गंभीर और अपने कर्तव्य के लिए तैनात थे | इतनी बड़ी सुई, बी. पी. रेगुलेटर, ब्लेड, कॉटन, टाँका, कैंची, ड्रिप और मुझे चीर कर मेरे अन्दर से मेरा अंश निकालने वाले तमाम डॉक्टर और नर्स | वहाँ खड़ा हर शख़्स मेरा भला चाहता था पर फिलहाल वो किसी हैवान से कम नहीं लग रहे थे | अगर ज़िन्दगी की पहली सर्जरी हो तो ये सब भावनाएँ वाजिब भी हैं | इनमें कोई भी बात अतिशयोक्ति नहीं है |&nbsp;</p><p>एक बड़ी सी सुई मेरी रीढ़ की हड्डी में ठोक कर डॉक्टर बड़ी सहजता से अपने काम में लग गयी | मानो बच्चे को चुप करने के लिए टाफी पकड़ाई हो | मैंने भी अब अपना संयम बटोर कर एक समर्पण कर चुके आरोपी की तरह खुद को समर्पित कर दिया, चीखने चिल्लाने का समय अब बीत चुका था | मेरे आँखों पर एक पट्टी रख दी गई थी जिसका कोई मतलब न था | मुझे सबकुछ स्पष्ट दिख रहा था | सुई का असर हो चुका था | मेरे कमर के नीचे का हिस्सा मानो शरीर से गायब हो गया हो | फिर भी ब्लेड से पेट कटने का इन्तजार कर रही थी कि अब तो निश्चित दर्द होगा | तबतक सर्जन के खून से सने दस्ताने दिखे | पेट कट चुका था | नौ महीने तक जितने भी डिलिवरी विडियो देख देख कर हिम्मत लेती थी, आज वो सब मेरे साथ हो रहा था ..सिहरन सी दौड़ गई !</p><p>तब तक एक बारीक सी काँपती आवाज़ आई "कैं...."</p><p>&nbsp;गणेश जी, हो गया मेरा बच्चा!! पतिदेव समेत पूरा परिवार दरवाजे पर कान लगाए खड़ा था | 2:02.. समय थम सा गया मानो | एक इन्सान जिसे मैंने बनाया.. आज जा के उसकी पहली झलक दिखी | पहले तो सिर से गर्दन तक निकलने का दीदार हुआ.. डर सी लग गई | आँखें बन्द कर ली मैंने | फिर तुरन्त लगा.. नहीं ये अद्भुत क्षण डरने का नहीं है | झट से आँखें खोली | तब तक बाहर था बच्चा | कोशिश की एक बार फिर देखूँ पर तब तक बच्चे के डॉक्टर ने चेकअप शुरु कर दिया | एक और रोने की आवाज़ आई.. इस बार थोड़ा तेज़, पर वो भी क्षणिक | बगल के स्ट्रेचर पर उसे लिटा दिया गया | तब तक मेरे टाँके लगने शुरू हो गए |&nbsp;</p><p>मैंने गर्दन घुमा के देखा.. रूई के फ़ाहे सा सफ़ेद, मुलायम, नाजु़क एक छोटा सा इन्सान.. भगवान का प्रसाद, बड़ों का आशीर्वाद, मेरा अंश.. मेरे नौ महीने की तपस्या का परिणाम.. मेरे सामने आ चुका था | देख के जो भी अद्भुत अहसास हुआ उसको&nbsp; शब्द देने में खुद को पराजित महसूस कर रही हूँ | अगला सवाल मन में कौंधा कि भई हुआ क्या है.. लड़का या लड़की! बच्चों के डॉक्टर से हिम्मत कर के पूछा कि क्या हुआ है, तो डॉक्टर ने भी चुटकी ली "बच्चा हुआ है " | फिर खुद ही हँस कर बोले "बेटा है! "मेरे पास भी बेटा है अब..मैं भी अब किसी को 'बेटा' बोलने वाली हो गई..मैं भी अब माँ हो गई | सोच कर गजब का उत्साह जगा |</p><p>सच.. ऊपर वाले की इस अनमोल कृति को मेरा अनगिनत नमन | हर लड़की को ये सौभाग्य प्राप्त हो, जिसके लिए भगवान ने उसे यहाँ भेजा है..एक माँ बनने के बाद ही आप पूर्ण हैं.. आप सम्पूर्ण हैं |&nbsp;</p>
