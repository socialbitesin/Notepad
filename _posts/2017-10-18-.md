---
layout: post
published: true
categories:
  - personal
mathjax: false
featured: false
comments: false
title: माँ.. तू कितना मुझको सहती थी
---
## माँ.. तू कितना मुझको सहती थी


कैसे इस दुनिया में आती, जो तुम न होती ऐ माँ, 
कितने नखरे तुम्हें दिखाती, पर तुम सब सहती थी माँ |
किराए के घर में मेहनत करके, पानी जब तुम भरती थी, 
मुझे भरा करती थी ड्रम में, कितना मुझको सहती थी |
तंगी की हालत में मैंने जब गैलन का तेल गिराया, 
मुझे बचा के, पोछा करके, कितना मुझको सहती थी |
मुंह खोल के रो रो के मैं ,अपनी वाली ही करती थी, 
मैं न रोउं, यही सोच के, कितना मुझको सहती थी |
हर जन्मदिन में तोहफ़ा देके,फोटो एक खिचवाती थी, 
इतनी मेहनत करती माँ तू कितना मुझको सहती थी |

बड़ी हुई तो सबसे अच्छे विघालय में जाती थी, 
पट पट अपनी अंग्रेजी पे कितना मैं इतराती थी, 
कैसे भूलूं गोद में लेके तू ही मुझको जाती थी, 
गुस्से में प्रिंसिपल के ऊपर टाफी मैंने मारी थी, 
कितना तुझको शर्मिंदा कर, अकड़ में अपनी रहती थी, 
फिर भी न जाने क्यों अम्मा, कितना मुझको सहती थी |
कालेज में जब नाम लिखाने गई शान से खुद ही मैं, 
फीस थी भारी, कैसे होगा, सोच सोच बेसुध थी मैं, 
वहीं से बस एक फोन लगाया, कोई दूजा याद न आया, 
पापा बोले घर चलते हैं, पर तूने फौरन नाम लिखाया,
बोली बेटा एडमिशन लो, पैसे की न तुम टेंशन लो, 
मेरे नाम की पाई पाई,उसी दिन से जमा करती थी,  
न होगी मुझसे ये भरपाई,माँ कितना मुझको सहती थी| 
कालेज के हर कठिन पलों में जब तू घर से आती थी, 
भर के लाती घर का खाना, जम के मैं भी खाती थी, 
टाटा बाय बाय करके जब तू घर वापस को जाती थी, 
अपने कमरे में आके मैं फिर आँसू खूब बहाती थी |
जब शादी की बात उठी तो सबसे अच्छा चुनती थी, 
कैसा क्या है कौन है लड़का,तू ही सुन सुन गुनती थी |
एक कमी भी दिखी तो रिश्ता फट से तू ठुकराती थी, 
मेरी पसन्द और मेरी हां हो, ये सोच के आगे बढ़ती थी |
उठना, बैठना, बातें करना, तू ही हरदम सिखलाती थी,
दुनिया में है कैसे जीना, तू ही मुझको बतलाती थी, 
सही गलत है कैसे क्या है, तू ही मुझको समझाती थी, 
फिर भी कर दूँ जब नादानी, कितना मुझको सहती थी |
तेरी ही हर सीख से मैंने अपना आज बनाया है, 
तू है दर्पण मुझ पे माँ बस तेरा ही तो साया है, 
कैसे तू सहती इस प्रश्न का उत्तर मैंने पाया है, 
जबसे मेरे जीवन में ये नन्हा मेहमान आया है |

## Author - Shraddha Mishra